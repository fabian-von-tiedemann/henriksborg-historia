---
layout: page
title: "Industrialiseringen"
permalink: /industrialiseringen/
---

# Industrialiseringen

# Fabrikerna kommer till Henriksborg

**Området runt Henriksborg var bra för smutsiga och farliga industrier som inte kunde ligga inne i Stockholm. Läget vid Saltsjön var perfekt när industrialismen slog igenom och arbetskraft fanns på Söder. På Henriksborgsklippan byggdes rekordsnabbt en modern fabrik med massor av elektriskt ljus som fascinerade bland andra målaren prins Eugen där han stod vid sitt staffli på Waldemarsudde. Senare växte också många moderna bostadshus upp.**

<figure>
  <img src="/assets/hsb/industrialiseringen-ind-1.jpg" alt="" />
  <figcaption>*Danviken och österut från Fåfängan 1860. Sjöhistoriska Fo48173A. Fotograf Johannes Jaeger.*</figcaption>
</figure>

De första vattenkvarnarna i trakterna av Henriksborg fanns redan på 1600-talet. På bilden syns i framkanten byggnaderna vid Danvikens hospital. På hospitalsområdet låg flera kvarnar som drevs av det lilla vattenfallet som rann från Hammarby sjö ut i Saltsjön. Hammarby kanal grävdes inte ut förrän på 1920-talet.

Det ljusa stora huset längre bort är det så kallade ” dårhuset” som idag står kvar gulmålat. Där försökte man på 1600-talet utvinna salt ur Saltsjön. Bergssluttningarna är obebyggda – men om några årtionden byggs Saltsjöqvarn och den övre fabriken på Henriksborgsklippan.

Alldeles bortanför dårhuset på bilden, i ett område som hette Hermansdal, låg ett kimröksbruk som var i drift fram till mitten av 1800-talet. Där framställdes bland annat svart pigment till färg.

Ännu längre bort fanns sedan länge ett beckbruk vid Finnboda till långt in på 1800-talet. Tjära kokades till beck som användes att täta skepp med – en brandfarlig verksamhet som inte kunde ligga inne i Stockholm. Granne låg Finnboda tunnbinderiinrättning som ersattes av Finnboda slip, som tog emot sitt första fartyg för översyn 1878.

I Svindersviken låg ytterligare ett beckbruk och en stor superfosfatfabrik som tillverkade konstgödsel – också det en brandfarlig och giftig industri.

<figure>
  <img src="/assets/hsb/industrialiseringen-ind-2.jpg" alt="" />
  <figcaption>*Linoljefabriken. Bilden är från en filminspelning i mitten på 1970-talet av 1800-talsdramat ”Mina drömmars stad” efter Per Anders Fogelströms romaner. Foto Kjell Eklund*</figcaption>
</figure>

Här syns ännu en viktig industribyggnad. År 1888 stod en linoljefabrik klar på kajen öster om dårhuset. Den ägdes av firman G. Sommelius & Co som tidigare haft samma verksamhet vid Skeppsbron och senare Stadsgården. Fabriken var ett oljeslageri där raps och linfrö pressades.

Platsen hette Henriksborg efter notfiskaråldermannen Hindric Österman som köpte marken och det misslyckade saltbruket 1765. Han döpte området efter sig själv. (Det finns också uppgifter om att namnet Henriksborg kommer från rådmannen Hindric Spak som var inspektor på Danvikens hospital runt 1750.)

Nacka och Danviken som ett nytt industriområde uppmärksammandes år 1895 i tidskriften ”Svenska industriella verk och anläggningar” av skribenten Gunnar Ekerot:

**”Och i själva verket ligger denna församling *(Nacka med Henriksborg)* synnerligen väl till för att bli ett industriellt centrum. Där kunna åt Saltsjösidan utan synnerlig svårighet erhållas hamnplats för även stora sjögående fartyg och den genomskäres av Saltsjöbanan *(som då inte bara fraktade passagerare)*. Den är vidare genom liflig ångslupstrafik förbunden med hufvudstaden och åt land så godt som sammanbyggd med Katarina försanling, där en betydlig stock av arbetare är bosatt.”**

<figure>
  <img src="/assets/hsb/industrialiseringen-ind-3-2048x1569.jpg" alt="" />
  <figcaption>*Målning av Gunnar Zetterström, 1902–19. Okänt årtal – men sannolikt 1930- eller 1940-tal, Källa Metropol auktioner. Målaren stod på Waldemarsuddde. Här syns den nya mattfabriken på berget och det gula dårhuset på kajen där arbetarna nu bodde (skymtar alldeles till vänster om kvarnen och intill står linoljefabrikens byggnad). Det ljusgula avlånga huset längst till höger är den enda byggnad från hospitalet som ännu står kvar.*</figcaption>
</figure>

Till kajen vid Saltsjöqvarn och linoljefabriken kom stora segelfartyg med säd, linfrön och raps – oftast från utlandet och ibland ända från Sydamerika. Linfrön och raps pressades i fabriken på kajen. Linolja användes främst till till impregnering och färg. Även rovor pressades till olja för rovoljelampor. Det gjordes också raps- och linfrökakor som var djurfoder.

Verksamheten utvidgades 1894 när den övre fabriken, eller mattfabriken, byggdes uppe på berget där radhusen idag ligger. Den byggdes klar mycket snabbt och var igång bara ett halvår efter byggbeslutet — trots den otillgängliga byggplatsen 362 trappsteg upp från kajen. Den ståtliga byggnaden på bergskrönet syntes på långt håll och blev ett landmärke. En linbana som användes vid bygget fick sedan transportera upp kol till ångmaskinerna som drev maskinerna i fabriken. Enligt industritidningen var de två fabrikerna då de största i sitt slag i Sverige.

I början hade oljeslageriet 34 arbetare och mattfabriken på berget 76 och hälften var kvinnor. Det konstaterades särskilt att företaget inte använde minderårig arbetskraft.

1916 bildades Svenska oljeslageriet AB genom en sammanslagning av AB Sommelii Fabriker på Henriksborg och M E Delbanco som hade oljeslageri i Mölndal, utanför Göteborg.

<figure>
  <img src="/assets/hsb/industrialiseringen-ind-4.jpg" alt="" />
  <figcaption>*Den övre och nedre fabriken. Prins Eugens tavla Rökar, Oljefabriken från 1907. Finns på Waldemarsudde WE 251.*</figcaption>
</figure>

Den övre fabriken var  90 m lång och 20 meter bred och mycket modern. Lokalerna beskrevs av tidningen ovan som  ljusa och luftiga. Fabriken var tidig med elektricitet och i byggnaden användes över 600 glödlampor – vilket var väldigt ovanligt.. Det fanns en ångmaskin både i fabriken vid kajen och en uppe på berget.

För att bekämpa bränder i den övre fabriken fanns två stora vattencisterner, brandposter runtom i lokalerna och personalen tränades i brandbekämpning.

Prins Eugen målade många gånger industrierna han såg tvärs över vattnet från Waldemarsudde – sådana motiv var ovanliga på den tiden. Däremot vägrade han att måla det nybyggda Danvikshem som byggdes för att ersätta Danvikens hospital.  Prinsen tyckte att byggnaden var otroligt ful – i hans tavlor fortsatte berget att vara obebyggt.

<figure>
  <img src="/assets/hsb/industrialiseringen-ind-5.jpg" alt="" />
  <figcaption>*Oljefabrikens arbetare fotograferade på kajen framför fabriken på 1890-talet. Andre mannen i mittenraden från höger med ljus tröja under skjortan hette Gustav Carlsson. Det är hans sonson, Jörgen Arneving, som äger bilden.*</figcaption>
</figure>

På bilden med oljefabrikens arbetare syns Gustav Carlsson. Bilden har gått i arv till hans barnbarn Jörgen Arneving som bor på Danviksklippan.

I den lilla vaktstugan på kajen bodde familjen Carlsson en våning upp. Jörgens mormor Sofia jobbade också på fabriken med att sy pressdukar.

-Morfar, som hade velat gå till sjöss, älskade att sitta i fönstret och titta på alla båtar och skepp, berättar Jörgen.

Gustav var skeppare på en roddpråm som fraktade linolja i ektunnor mellan oljefabriken och Stadsgården. I en olycka vid lossningen krossades Gustavs ena hand och följdsjukdomar ledde till hans död.

Vid fabriken fanns en brygga för pråmarna, en klappbrygga där kvinnorna sköljde tvätt och en brygga för de anställdas småbåtar. Här lade också ångsluparna till på sin väg ut från Räntmästartrappan. Sluparna fortsatte mot fabrikerna vid Kvarnholmen, Gäddviken och Augustendal (vid dagens Nacka Strand), där de vände in mot staden igen. Det kostade 8 öre att åka mellan Räntmästartrappan och Henriksborg. Trafiken lades ned 1918.

Jörgens pappa var styrman och körde ibland pråmen med linoljefat, när den blivit motoriserad. Han byggde en åttameters båt som familjen kunde åka ut och sova i. Då hade kajen breddats för att få större djup och småbåtarna flyttats längre österut och fått en uppläggningsplats på land.

Jörgen själv arbetade bland annat som ritare på Finnboda varv och har bott på Danviksklippan i många år i flera omgångar.

<figure>
  <img src="/assets/hsb/industrialiseringen-ind-6-2048x1378.jpg" alt="" />
  <figcaption>*Södersidan av den övre fabriken 1955. Nacka lokalhistoriska arkiv. Fotograf okänd. Bilden är tagen från sydost, bortanför tennisbanan, och fotografen har Kvarnholmsvägen bakom och nedanför sig.*</figcaption>
</figure>

I den övre fabriken tillverkades en rad olika oljeimpregnerade produkter som linoleummattor, vaxdukar, oljekläder och skyddstäcken till hästar. Men affärerna för den övre fabriken gick inte så bra. Därför hyrdes den redan i början av 1900-talet ut till Telegrafverket som monterade telefoner här. Sedan fanns här en motorfabrik.

Det s. k. oljeförrådet på andra sidan klippan på Västra Finnbodavägens södra sida var just ett av fabrikens förråd – men innehöll också en elcentral och förråd för livsmedelsbutiken som låg överst i trappan på dårhusets västra sida.

<figure>
  <img src="/assets/hsb/industrialiseringen-ind-7-2048x1526.jpg" alt="" />
  <figcaption>*1955. Fotograf okänd. Nacka Lokalhistoriska arkiv.*</figcaption>
</figure>

Den övre fabriken ligger magnifikt på klippan. Det ljusa huset, nere till vänster, är det gamla gula dårhuset. Huset byggdes på 1680-talet av holländaren Abraham Vichenhaan för att  utvinna salt ur Saltsjön. Det blev förstås aldrig lönsamt.

Senare tog Danvikens hospital över byggnaden för att vårda sinnessjuka – därav namnet dårhuset.

Nästa verksamhet i huset, från 1861, var rullgardinstillverkning. Huset var därefter personalbostäder för arbetarna vid linoljefabriken.

På 1930-talet rustades huset upp och arbetarfamiljerna fick vatten, avlopp och el indraget i sina bostäder. Fram till 1961 fanns det en livsmedelsbutik i huset.

Idag är det bostadsrättsföreningen Henriksborg.

<figure>
  <img src="/assets/hsb/industrialiseringen-ind-8.jpg" alt="" />
  <figcaption>*Här syns linoljefabriken på kajen och mattfabriken på klippan. Det gula dårhuset och den låga byggnaden, till höger, som är konstnärsateljé är de enda byggnader som står kvar idag. Foto 1965 av Gunnar Sillén.*</figcaption>
</figure>

I den första fabriken vid kajen fortsatte man att pressa olja ur linfrön till några år efter andra världskriget då konkurrensen från Sydamerika blev för hård och pressningen lades ned. Istället fortsatte importen av linolja som råvara.

Kooperativa förbundet köpte området med byggnader 1969, men Svenska Oljeslageriet fortsatte att hyra in sig i några år. Senare byggde Kooperativa förbundet ett livsmedelslabotatorium som kallades Gomanhuset i korsningen Västra och Östra Finnbodavägen. Huset är idag bostäder. Den övre fabriken på Henriksborgsklippan revs senare och radhusområdet byggdes i slutet av 1970-talet.

Den nedlagda linoljefabriken på kajen hyrdes ut till en konstutställning (IBID) och brann efter det i ett pyromandåd 1982 och därefter revs huset.

<figure>
  <img src="/assets/hsb/industrialiseringen-ind-9.jpg" alt="" />
  <figcaption>*Så här såg kontorshuset på Västra Finnbodavägen ut när det var Rylanders & Rudolphs Fabriks Ab  runt 1910. Bilden är tagen från platsen där kontorshuset Danviks center ligger idag.**Tekniska muséet 0115019, Fotograf okänd. Public domain.*</figcaption>
</figure>

Rylanders & Rudolphs fabrik startade i Stockholm och flyttade först till kvarnen på Danviksklippan. Men större lokaler behövdes och företaget köpte därför en tomt nära Henriksdals gård på Danvikens hospitals utmarker. Här på Västra Finnbodavägen byggdes en första mindre fabrik i mitten av 1880-talet. Undan för undan byggdes nya fabrikshus till längre uppåt vägen. Inte förrän runt 1910 var fabriken sammanbyggd och så enhetlig som på bilden.

Fabriksbyggnaden står kvar än idag – med några påbyggda våningar. Rudolph var pionjär på att bygga högre och hållfastare skorstenar än tidigare och den första byggdes här.

Saltsjöbanan invigdes 1893 och Henriksdals station var länge rangerbangård med lokstallar och godsmagasin. Rylanders och Rudolphs hade stor nytta av järnvägen. Flera av de stora industrierna i Sickla hade egna stickspår med förbindelse med hamnarna på Södermalm.

<figure>
  <img src="/assets/hsb/industrialiseringen-ind-10.jpg" alt="" />
  <figcaption>*1913. Tekniska muséet. Teka 115022. Fotograf okänd.*</figcaption>
</figure>

Här är arbetarstyrkan, med många kvinnor, vid Rylanders & Rudolphs fotograferad med den övre fabriken (Mattfabriken) på Henriksborgsklippan i bakgrunden 1913.

<figure>
  <img src="/assets/hsb/industrialiseringen-ind-11-2048x1572.jpg" alt="" />
  <figcaption>*Slipmaskiner som drevs av transmissionsremmar. Arbetsmiljön var betydligt farligare än idag. Rylanders & Rudolphs runt 1910. Fotograf okänd. Nacka Lokalhistoriska Arkiv.*</figcaption>
</figure>

Arbetarna vid Rylanders & Rudolphs Fabriks AB tillverkade bland annat mikrofonkol och dynamoborstar. Länge gick fabriken under namnet ”Kolspetsen” efter de sammanpressade kolspetsar till båglampor man framställde. Men framförallt tillverkades batterier till vevtelefoner som nu fick sitt genombrott. På 30-talet drabbades fabriken av en svår brand.

Företaget expanderade och byggde även en fabrik i Sickla och hade som mest ett 90-tal arbetare. Konkurrensen med de stora telefonbolagen som LM Ericsson blev dock för svår och i slutet av 1950 talet lades produktionen ned. Företaget Grafisk Färg, som ägdes av Bonniers, tog över byggnaden. Det verkar inte ha blivit någon färgtillverkning utan lokalerna användes mest till lager. Så småningom kom mindre industrier, kontor, en restaurang och skola.

<figure>
  <img src="/assets/hsb/industrialiseringen-ind-12.jpg" alt="" />
  <figcaption>*Hammarby kanal har grävts fram. Karta från 1936.*</figcaption>
</figure>

På denna karta syns Mattfabriken eller den övre fabriken tydligt,  liksom den lilla gården Henriksdal, nedanför åt sydväst. På Västra Finnbodavägen ligger fabriken Rylanders & Rudolphs. Vägen under Saltsjöbanan finns inte ännu utan Hästholmsvägen korsar järnvägen ungefär där bommarna för gående är idag. På Danviksklippan är kvarnen borta och det finns en friluftsteater – men inga punkthus ännu.

Nedanför Fåfängan, på Södermalm, syns att järnvägen går norr om husen på Danviksgatan som i en böj leder fram mot Danviksbron. Saltsjöqvarnsbacken går ned mot Saltsjöqvarn från Skuruvägen som Värmdövägen ännu hette. Ovanför Finnboda varv syns fortfarande det gamla värdshuset som nu var personalmatsal. Söder om Finnboda varv ligger en idrottsplats.

<figure>
  <img src="/assets/hsb/industrialiseringen-ind-13-2048x1477.jpg" alt="" />
  <figcaption>*Flygfoto 1955 med Mattfabriken på Henriksborgsklippan i centrum. Fotograf okänd. Nacka lokalhistoriska arkiv. *</figcaption>
</figure>

På detta flygfoto syns tydligt hur stor mattfabriken på Henriksborgsklippan var.

Till vänster syns entrén till Danvikshem. Nu finns också Östra Finnbodavägen ned mot kajen i bildens vänsterkant.

I backen ned mot Henriksdal känner vi igen dagens svängda byggnad där Rylanders & Rudolphs fabrik en gång låg. I bildens övre högra hörn skymtar rangerbangården som då fanns vid Henriksdal.

Henriksdalsberget är obebyggt och trädgårdsodlingar syns nedanför. Vid bergets fot ligger den så kallade Stenvillan och den gamla gården Henriksdal långt högerut.

<figure>
  <img src="/assets/hsb/industrialiseringen-ind-14-2048x1407.jpg" alt="" />
  <figcaption>*Fotograf Gunnar Götherström 1943. Nacka lokalhistoriska arkiv.*</figcaption>
</figure>

Nedanför Henriksdalsberget, ungefär vid dagens parkeringshus, låg detta bostadshus som hette Stenvillan eller Nordstjärnan. Enligt vissa uppgifter fanns här en kemisk fabrik som tillverkade parfymer.

<figure>
  <img src="/assets/hsb/industrialiseringen-ind-15.jpg" alt="" />
  <figcaption>*Foto 1960. Nacka lokalhistoriska arkiv. Fotograf okänd.*</figcaption>
</figure>

Området kring Stenvillan och Henriksdals gård ungefär där Kvarnholmsvägen går idag. I mitten tvättstugan och i bakgrunden vedbodar till vänster och ladugården till höger.

<figure>
  <img src="/assets/hsb/industrialiseringen-ind-16.jpg" alt="" />
  <figcaption>*Åkrarna utefter Kvarnholmsvägen. Foto Gunnar Götherström 1937, Nacka lokalhistoriska arkiv.*</figcaption>
</figure>

Här sätts det potatis på Henriksdals äng. Bilden är tagen från Gäddvikenhållet och Finnboda varv ligger till höger. Kvarnholmsvägen går till vänster. Mattfabriken på Henriksborgsklippan syns till vänster i bildens överkant.

Uppe till höger ligger Danvikshem och nedanför syns en liten stuga och ett fotbollsmål. Det var en enkel idrottsplats som Nacka Sportklubb hade byggt. Där spelades fotboll, bandy och ishockey – bland annat en juniorlandslagsmatch i ishockey mellan Sverige och Finland 1949.

<figure>
  <img src="/assets/hsb/industrialiseringen-ind-17.jpg" alt="" />
  <figcaption>*1943. Nacka lokalhistoriska arkiv. Foto Gunnar Götherström.*</figcaption>
</figure>

Här byggs vägen upp mot Hästholmsviadukten som än idag leder över Värmdövägen till Danviksklippan. Fotografen står ungefär vid tunnelmynningen på Hästholmsvägen och till vänster ligger idag den stora vita kontorsbyggnaden Danvik Center. Rakt fram i det lilla huset ligger den gamla krogen Kransen.

Vägen fortsätter till vänster mot Värmdövägen som Skuruvägen just döpts om till. Ännu var inte viadukten under Saltsjöbanan byggd utan här gick all trafik till och från Kvarnholmen med lastbilar och bussar – se eltrådarna ovanför vägen. Idag ligger här gångvägen mot Saltsjöbanan och Värmdövägen och till höger bussgatan upp mot Danviksklippan.

<figure>
  <img src="/assets/hsb/industrialiseringen-ind-18.jpg" alt="" />
  <figcaption>*1959. Spårvägsmuséet. Fotograf Jan Zetterberg. Dokument id: 2108–1233*</figcaption>
</figure>

Det har gått några år sedan förra bilden och fotografen står här vänd mot Västra Finnbodavägen på platsen där parkeringen framför Danvik Center ligger. Den blå trådbussen, från kooperationens egen busslinje, rullar på Hästholmsvägen på väg mot Hästholmsviadukten över till  Danviksklippan. Det är samma väg som idag. Namnet Hästholmen ändrades på 1930-talet talet till Kvarnholmen – men gatunamnet lever kvar.

Västra Finnbodavägen försvinner upp mellan berget och den före detta Rylanders & Rudolphs fabrik som nu har tagits över av Grafisk färg. Huset står kvar än idag men den höga skorstenen, som skymtar i övre högra hörnet, är borta.

<figure>
  <img src="/assets/hsb/industrialiseringen-ind-19.jpg" alt="" />
  <figcaption>*1941. Stockholm Vatten. Fotograf okänd.*</figcaption>
</figure>

Reningsverket i Henriksdalsberget invigdes 1941 och den delen av berget ägs av Stockholm.

Eftersom Henriksdalsberget är högst i väster och där mäter hela 57 meter över havet och tillhör Stockholm och Sofia församling är det Stockholms innerstads högsta punkt!

Från början skulle reningsverket byggas i Henriksdalshamnen – men området var alldeles för sankt. Att bygga ett så stort reningsverk inne i ett berg var unikt. Efter en rad utbyggnader är reningsverket landets största och ett av de största i Europa som ligger i ett berg.

<figure>
  <img src="/assets/hsb/industrialiseringen-ind-20.jpg" alt="" />
  <figcaption>*Kvarnen vid Danviksklippan på 1880-talet.  Fotograf Carl Curman. Stockholms stadsmuseumFotonummer C 3107*</figcaption>
</figure>

Så här idyllisk såg Danviksklippan ut från Södermalm i slutet av 1800-talet. Kvarnen användes vid färgframställning och det var i kvarnen som Rylanders och Rudolphs hade sina lokaler före flytten till Västra Finnbodavägen. När bilden togs fanns inte Hammarby kanal utan vägen ut mot Sickla och Värmdö gick ännu runt Danviksklippan.

<figure>
  <img src="/assets/hsb/industrialiseringen-ind-21.jpg" alt="" />
  <figcaption>*1944. Stadsmuséet. Fotonummer SvD 33947. Fotograf Vimar Ericsson.*</figcaption>
</figure>

På Danviksklippan byggdes på 1940-talet nio punkthus. I samband med bygget av Hammarby kanal på 1920-talet övertog Stockholm Danviksklippan från Nacka. Det gällde hela området  öster om och längs med Hammarby sjö ända ned till gården Hammarby, som låg där den gamla Lumafabriken ligger.

<figure>
  <img src="/assets/hsb/industrialiseringen-ind-22.jpg" alt="" />
  <figcaption>*Vykort från 1956. Okänd fotograf.*</figcaption>
</figure>

Danviksklippan är färdigbyggd sedan några år. Det fanns gott om butiker på klippan som hade eget postkontor fram till 1970-talet. På 1950-talet fanns alltså en rondell i Henriksdal. Brädgården till vänster låg kvar till så sent som 2005.

<figure>
  <img src="/assets/hsb/industrialiseringen-ind-23.jpg" alt="" />
  <figcaption>*2009. Fotograf ”Jordgubbe”*</figcaption>
</figure>

Utsikt från Henriksdalsberget över bygget av Henriksdalshamnen  — brädgården som låg nere till höger är borta. Norra Hammarbyhamnen syns på andra sidan Hammarby sjö och Danviksklippan skymtar till höger.

Marken här ägdes tidigare av Danvikens hospital och Henriksdals gård.

<figure>
  <img src="/assets/hsb/industrialiseringen-ind-24-2048x2022.jpeg" alt="" />
  <figcaption>*Danviksklippan och Lugnets industriområde närmast. 1966. Riksantikvarieämbetet. Foto Erik Claesson*</figcaption>
</figure>

Året efter det att denna bild togs revs linoljefabriken på Henriksborgsklippan som syns längst upp i mitten av bilden. Saltsjöqvarns byggnader syns tydligt och det står Kejsarmjöl på ett av taken.

Byggnaden nedanför Henriksborgsklippan, på Västra Finnbodavägen med skorstenen, känner vi igen som före detta Rylanders & Rudolphs.

Där det stora vita kontorshuset, Danvik Center, idag ligger vid Saltsjöbanans station är det ännu obebyggt. Kvarnholmsvägen, som nu går under Saltsjöbanan, ligger bred och öde ut mot Finnboda Varv.

Henriksdalsmotet är så gott som öde och i Lugnets kåkstad är det full verksamhet i skjulen.

<figure>
  <img src="/assets/hsb/industrialiseringen-ind-25-2048x1409.jpeg" alt="" />
  <figcaption>*1967. Riksantikvarieämbetet. Fotograf Erik Claesson.*</figcaption>
</figure>

Henriksdalsberget har planats ut för att bebyggas i ett samarbete mellan Stockholm och Nacka kommun. Bostadsbristen var skriande och miljonprogrammet pågick med målet en miljon nya bostäder på tio år i Sverige.

Nackas bergiga natur erbjöd inte så många platser för stora bostadsområden nu när byggkranarnas räckvidd styrde hur bostadsområdena skulle utformas. Läget nära Södermalm var attraktivt och Henriksdalsborna var i början angelägna om  att få höra till Stockholm – områdets telefonabbonenter hade till och med stockholmsnummer.

I bildens underkant syns att motorvägen utefter Svindersviken inte är byggd. Stigningen upp utefter viken skulle senare kallas Kaffebacken eftersom kafferosteriet på andra sidan vattnet ibland släppte ut doften av brända kaffebönor. Trafiken går den gamla vägen upp mot Sickla bro. Det skrevs om köer, det så kallade trafikeländet, i tidningarna och det populära lördagsprogrammet CeGe Hammarlunds Sveriges bilradio hade ständiga rapporter om köerna på Värmdövägen.

Mattfabriken på Henriksborgsklippan uppe i högerkant ska snart rivas.

<figure>
  <img src="/assets/hsb/industrialiseringen-ind-26-2048x1395.jpeg" alt="" />
  <figcaption>*1968. Riksantikvarieämbetet. Lugnet i bakgrunden Fotograf Erik Claesson.*</figcaption>
</figure>

Arkitektbröderna Tore och Stig Ahlsén hade redan på 1940-talet fått uppdraget att utforma bebyggelsen på och kring Henriksdalsberget. De tänkte sig hus på höjderna och sluttningen ned mot Vilans skola och ett centrum i dalen. De flesta husen skulle vara mindre och i tre-fyra våningar. Bröderna Ahlsén hade tidigare ritat personalbostäderna i funkisstil ovanför Finnboda varv och senare även Vilans skola och tidigare Årsta centrum.

Men byggplanerna blev försenade eftersom Saltsjöbanan eventuellt skulle byggas ut, förbindelsen Österleden till Djurgården diskuterades och Värmdövägens framtid var oklar.

Men i mitten på 1960-talet var alltså bygget igång och arkitektbröderna hade fått revidera sina ritningar och idéer kraftigt. Många fler bostäder skulle få plats, det skulle vara rationellt att bygga och mycket mark skulle fortfarande reserveras för en eventuell Österled. Än idag är mark vid Finnboda som bekant reserverad — även om det inte finns några beslut om en östlig förbindelse.

Tore Ahlsén blev så nöjd med området att han själv flyttade in i en av de 770 lägenheterna och det får väl anses som godkänt.

Tidigare kunde reningsverket ha problem med luktande utsläpp och Henriksdalsberget kallades ibland Dasslocket.

**[Janne Petersson](mailto:janne.petersson3@gmail.com)**
