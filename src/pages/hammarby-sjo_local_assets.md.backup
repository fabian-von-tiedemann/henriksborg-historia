---
layout: page
title: "Hammarby sjö"
permalink: /hammarby-sjo/
---

# Hammarby sjö

# Danviks rännil blir Danviks kanal och hela Hammarby sjö förändras

**När Gustav Vasa på 1500-talet flyttade dårarna och de sjuka till Danviken och höjde vattennivån i Hammarby sjö med fem meter kunde det byggas fler och större vattenkvarnar vid hospitalet. Men 400 år senare låg hela Danvikens hospital i vägen för storstadens transporter med båt. Ett jättelikt byggprojekt förvandlade hela området till en kanal, hamnar och kajer som senare blev till moderna bostadsområden i nästa omdaning.**

<figure>
  <img src="/assets/hsb/hammarby-sjo-hsjo--1.jpg" alt="" />
  <figcaption>*Hammarby sjö och i bakgrunden syns porten till Danvikens hospital, gaveln på Danvikskvarn och kyrktornet. Vägen mot Nacka slingrar sig runt Danviksklippan. På Danviksklippan ligger en väderkvarn. Okänd konstnär. Bild från Södermalm i tid och rum.*</figcaption>
</figure>

Det vi kallar Hammarby sjö bildades runt 500 år efter vår tideräkning då utloppet mot Saltsjön, vid nuvarande Danviken, täpptes till av landhöjningen. Här fanns på 1500-talet en vattenkvarn som utnyttjade det lilla fallet och det var hit som Gustav Vasa år 1568 flyttade de sjuka från Gråmunkeholmen till ett nybyggt sjuk- och fattighus – Danvikens hospital. För att ge hospitalet inkomster behövdes fler vattenkvarnar och mer fallhöjd på vattnet. Därför höjde Gustav Vasa vattennivån med fem meter i Hammarby sjö och han fick ersätta markägarna i närheten för den mark som lades under vatten.

<figure>
  <img src="/assets/hsb/hammarby-sjo-hsjo--2.jpg" alt="" />
  <figcaption>*Bakom Danvikens hospital syns den nybyggda Saltsjöqvarn. Isen ligger och året är 1891. **Stockholmskällan. *Fotonummer Fa 51001 Okänd fotograf.</figcaption>
</figure>

Kvarnen på Danviksklippan malde färg till textilier och byggdes i slutet av 1700-talet av Carl Gustav Hoving. Hans malmgård, står kvar än idag på Södermalm, tvärs över vattnet vid det Vita Huset.

I mitten på 1800-talet flyttade Liljeholmens stearinfabrik till Hammarby sjös västra strand på Södermalm. Fabrikens ägare och grundaren av tidningen Aftonbladet, Lars Johan Hierta, bodde några år i mitten av 1800-talet i Hovings malmgård.

Fabriken Rylanders & Rudolphs hade tillverkning i kvarnen på Danviksklippan, innan de flyttade in på det som idag är Västra Finnbodavägen.

<figure>
  <img src="/assets/hsb/hammarby-sjo-hsjo--3.jpg" alt="" />
  <figcaption>*Hammarby sjö 1901. Häradsekonomiska kartan, Lantmäteriet. Public Domain.*</figcaption>
</figure>

I början av 1900-talet var Hammarby mycket sjö större än idag. Innan Hammarby kanal byggdes var det just bara en sjö – med en liten rännil ut mot Saltsjön vid Danviken. Stranden låg mycket närmare Saltsjöbanan i Henriksdal och marken för flera av bostadskvarteren i dagens Hammarby sjöstad var sjöbotten.

På kartan kallas bl. a. Henriksdalsberget för Danvikens Hospitals utmarker. Gården Hammarby, vars ägor sträckte sig ned till torpet Kärrtorp, syns till vänster där den gamla Lumafabriken idag ligger. Söder därom syns ett torp med ett lustigt namn: Korphopp.

<figure>
  <img src="/assets/hsb/hammarby-sjo-hsjo--4.jpg" alt="" />
  <figcaption>*1892. Stadsmuséet. Bildnummer Fa 206. Fotograf Axel Lindahl *</figcaption>
</figure>

Här, där Bondegatan mynnade i Hammarby sjö, låg båten S/S Nackanäs som gick med passagerare till värdshuset Nackanäs vid Järlasjön via Sicklasjön.

På bryggan syns tvätterskor — en yrkesgrupp som Per Anders Fogelström skrev om i bl. a. Mina drömmars stad och andra böcker i ”Stad-serien”.

Hammarby sjös utlopp gick genom Danviks kvarn och sjön fick ta emot mycket avfall från människor och de uppväxande industrierna som flyttat hit för att de var för smutsiga för Stockholm. Här ute fanns inga restriktioner och det mesta gick orenat ut i sjön. Runt sjön låg olika industrier, tegelbruk, garverier, slakterier, spinnerier och en svinfarm.

<figure>
  <img src="/assets/hsb/hammarby-sjo-hsjo--5.jpg" alt="" />
  <figcaption>*Nu har även järnvägsbron för Saltsjöbanan byggts och det är runt 1900. **Stockholms stadsmuseum. Fotonummer Fa 48618. Okänd fotograf.*</figcaption>
</figure>

Hammarby sjö betydde mycket för stockholmarnas rekreation – särskilt när industriarbetarna behövde avkoppling på 1800-talet.  Det badades, åktes skridskor och roddes. Hammarby rodd- och idrottsförening bildades. Nordiska vinterspelen hölls här 1913. Vintertid sågades is som fyllde isskåpen på Söder. I den lummiga och idylliska naturen på Nackasidan tillbringade många stockholmare lördagskvällar, lördagsnätter och söndagar. Det fanns folkpark och andra nöjen och den spirande arbetarrörelsen höll möten.

En konstnärskoloni, där bland andra Carl Larsson ingick, höll till här. I boken ”Röda Rummet” beskriver August Strindberg artistlivet i Sickla. Här låg också den pampiga gården Stora Sickla med anor från vikingatiden. Gården är ersatt av ett byggvaruhus – men trädallén finns kvar.

<figure>
  <img src="/assets/hsb/hammarby-sjo-hsjo--6.png" alt="" />
  <figcaption>*Innan kanalen byggdes. Karta från 1909 från Stadsmuseum, Stockholmskällan.*</figcaption>
</figure>

Här syns tydligt Hammarby sjös utlopp som går rakt genom Danvikens hospitals område, genom kvarnhjulen och under några av de andra husen. På så sätt fick man möjlighet att direkt spola ut avloppsvattnet i Saltsjön. Dassen lades helt enkelt ovanpå vattenrännan.

De flesta av byggnaderna på hospitalsområdet är nu borta. Från Södermalm är det Danviksgatan (gul på kartan) som löper fram till Danvikens Hospital. Därefter slingrar sig vägen runt Danviksklippan ut mot Kvarnholmen, Nacka och Värmdö. Vid Saltsjöbanans station Henriksdal ligger krogen Kransen.

Danvikslunden heter idag Fåfängan. Lustgården på berget tillhörde en stor malmgård och på toppen var det fåfängt att odla marken – därav namnet.  Malmgårdens huvudbyggnad ligger kvar vid dagens färjeterminal och vägen upp på berget byggdes av ryska krigsfångar i början av 1700-talet.

Den röda linjen är gränsen mellan Stockholm och Nacka — som snart skulle flyttas.

<figure>
  <img src="/assets/hsb/hammarby-sjo-hsjo--7.jpg" alt="" />
  <figcaption>*Stäven till ett fartyg vid Söder Mälarstrand på väg mot Saltsjön. Foto av Anton Blomberg 1899. Stadsmuséet. ID SSMD000026*</figcaption>
</figure>

Fartygen blev allt större och slussen söder om Gamla stan var för liten för sjötrafiken till och från Mälaren. De ständiga slussöppningarna störde tågtrafiken på stambanan. ”Slusseländet” kallades det.

Förskeppet till ett tankfartyg, som bogseras från varvet vid Hornsberg strand, illustrerar problemen. Stora fartyg fick helt enkelt byggas i delar som bogserades genom slussen, för att senare sättas ihop på Finnboda varv – på rätt sida om Slussen ute i Saltsjön.

Lösningen på sjötrafikens och tågtrafikens problem var Hammarbyleden – en sjöväg till och från Mälaren söder om Södermalm ut i Saltsjön vid Danvikstull. Sjöns enda utlopp — Danviks rännil – skulle ersättas med en kanal för sjöfartens skull.

Ett gigantiskt arbete inleddes för att kunna gå med stora fartyg till och från Saltsjön via en kanal, som skulle få namnet Danviks kanal, och en sluss vid Skanstull med direkt förbindelse till Mälaren.

<figure>
  <img src="/assets/hsb/hammarby-sjo-hsjo--8.jpg" alt="" />
  <figcaption>*Här spränger man sig fram genom Danviksklippan 1923. I bakgrunden syns den då nya Danviksbron och till höger den delvis bortsprängda Danviksklippan. Fotograf Svenska Dagbladet. Stockholms stadsmuseum. Fotonummer Fa 40666*</figcaption>
</figure>

Det tog nästan hela 1920-talet att fullfölja de stora planerna. En ny järnvägsbro över Årsta holmar byggdes så att sjötrafiken kunde passera under bron som förband Årsta med Södermalm. Vid den gamla befästa skansen vid Skanstull byggdes Hammarbyslussen.

Vid Danvikstull ersattes den gamla järnvägsbron med en bro för både järnväg och annan trafik.  Det blev en klaffbro med en jättelik motvikt med vars hjälp bron öppnas än idag. En renovering av bron är planerad att inledas 2022.

1922 var den nya, moderna landvägen framsprängd från bron norr om Danviksklippan utmed järnvägen mot Henriksdal.

<figure>
  <img src="/assets/hsb/hammarby-sjo-hsjo--9.jpg" alt="" />
  <figcaption>*Arbetet med kanalen har framskridit och den nya bron syns tydligt. Djurgården i bakgrunden och Danviksklippan till höger. Sjöhistoriska museet, 1923. Fotograf Karl Ransell*</figcaption>
</figure>

Vid Danviken sprängde och grävde man sig fram till Saltsjön för att skapa ett utlopp utan sluss. Den västra delen av Danviksklippan sprängdes bort för kanalen och klippan är nu tvärt avhuggen. Därmed försvann också den slingrande vägen runt Danviksklippan ut mot Nacka och Värmdö. ”Danviks krokar” var ett minne blott.

Bygget innebar att Hammarby sjö måste tömmas – vilket tog flera år. Mycket skräp och obehagligheter kom i dagen och resultatet blev ett stinkande träsk.

<figure>
  <img src="/assets/hsb/hammarby-sjo-hsjo--10.jpg" alt="" />
  <figcaption>*Fångdammen mot Saltsjön och Saltsjöqvarn 1925. Danvikshem är nu byggt. **Foto Hamnstyrelsen och Stockholmskällan. Fotograf okänd. *</figcaption>
</figure>

Efter bygget tog det flera år att återigen fylla Hammarby sjö – vars vattennivå nu blev nästan fem meter lägre än före bygget av sjöleden. Med nya kajer och den nya marken blev Södermalm, Lugnet och Sickla större igen. Kvar på Hospitalsområdet fanns snart bara kyrkobyggnaden som står än idag. Danvikshem, längre bort var byggt och hade tagit över vården av de gamla.

<figure>
  <img src="/assets/hsb/hammarby-sjo-hsjo--11-2048x1311.jpg" alt="" />
  <figcaption>*Danviks kanal 1925 som ska fyllas med vatten. Politiker och allmänhet provgår, i höjd med Fåfängan, in mot Hammarby sjö. Fotograf okänd. Teknik- och industrihistoriska arkivet/Tekniska museet TEKA0139809*</figcaption>
</figure>

Stockholm köpte efterhand mark av Nacka utefter kanalen som då kom att tillhöra staden liksom den västligaste delen av Henriksdalsberget (där reningsverket med tunnlar ligger). Stockholmsdelen av Henriksdalsberget är den högsta delen av berget: 57 meter över havet. Det är därmed Stockholms innerstads högsta punkt – eftersom området hör till Sofia församling.

Nacka fick också släppa ifrån sig det som idag är Henriksdalshamnen (f.d. Lugnet) och Södra Hammarbyhamnen, som till stora delar är byggda på mark som uppstod när sjön sänktes.

Även gården Hammarby (där den nedlagda Lumafabriken idag ligger) övergick från Nacka till Stockholm. Nacka lyckades dock undvika att bli en del av Stockholm.

<figure>
  <img src="/assets/hsb/hammarby-sjo-hsjo--12.png" alt="" />
  <figcaption>*Karta från 1930. Stadsmuseum och Stockholmskällan.*</figcaption>
</figure>

Hammarbyleden med kanalen var helt klar 1929. Här syns tydligt att Stockholm har växt på Nackas bekostnad – den röda kommungränsen går öster om Danviksklippan.

De flesta av husen som hörde till Danvikens hospital är borta. Östra Södermalm har vuxit med kajer. Det är fortfarande Danviksgatan som leder trafiken från Södermalm österut. På denna karta är de gamla befästningarna runt Fåfängan utsatta.

Här syns tydligt den tvärt avhuggna klippan vid Danviksklippan som är nu betydligt mindre. Vägen går parallellt med Saltsjöbanan.

<figure>
  <img src="/assets/hsb/hammarby-sjo-hsjo-13-2048x1452.jpg" alt="" />
  <figcaption>*Hammarbyleden 1934. Flygfoto av Oscar Bladh. Bildnummer OBK 95. Stockholms Stadsmuseum.*</figcaption>
</figure>

Här syns den färdiga Hammarbyleden med Danviks kanal som nu mynnar ut i Saltsjön. Ovanför syns Saltsjöqvarns byggnader, med Mannagrynskvarnen, tydligt. Uppe på Henriksborgsklippan ligger linoljefabriken.

Bakom reser sig Danvikshem som då bestod av fler byggnader än idag. Nedanför Henriksborgsklippan skymtar Rudolfs fabriker med den höga skorstenen och vägen mot Kvarnholmen.

I bildens mitt syns varvet Hammarbyverken där många skärgårdsbåtar ligger för underhåll. Idag ligger där bostäder i Henriksdalshamnen.

<figure>
  <img src="/assets/hsb/hammarby-sjo-hsjo-14.jpg" alt="" />
  <figcaption>*Bild från Stockholms skönhetsråd runt 1930. Stockholms stadsmuseum. Fotonummer F 16374.*</figcaption>
</figure>

Hammarbyvarvet skötte mycket av reparationerna av skärgårdsbåtarna. Här växte kåkstaden Lugnet upp. Värmdövägen går nedanför det obebyggda Henriksdalsberget.

<figure>
  <img src="/assets/hsb/hammarby-sjo-hsjo-15.jpg" alt="" />
  <figcaption>*Lugnets industriområde 1968. Fotograf Håkan Nordenadler. Digitala stadsmuséet.*</figcaption>
</figure>

Sickla var från början lantligt och idylliskt och här byggdes under 1800-talet sommarvillor. Men området skulle ändra karaktär.

I samband med bygget av Saltsjöbanan såldes villorna och i stället växte stora industrier upp och undermåliga bostäder för arbetarna. De sociala förhållandena var eländiga. Så småningom blev Lugnet en slags kåkstad med många ljusskygga verksamheter.

<figure>
  <img src="/assets/hsb/hammarby-sjo-hsjo-16.jpg" alt="" />
  <figcaption>*Danviksgatan mot Danviksbron 1922. Spårvägsmuséet. **Dokument id:**** ****1–3164 Fotograf okänd.*</figcaption>
</figure>

Bygget av kanalen och den nya Danviksbron förändrade förutsättningarna för vägen till och från Nacka och Värmdö. Här ansluter Danviksgatan från centrala Södermalm i en skarp böj till Danviksbron och Skuruvägen som det hette då. Den trånga påfarten kallades så småningom ”Nålsögat”. Tidigare har gatan hetat Tjärhovsgatan och Folkungagatan.

Bilden är från början av 1920-talet och sprängningsarbetena för kanalen har börjat och snart ska de flesta av byggnaderna inne på Danvikens hospitals område rivas.

Skorstenen till höger i bild hör till fabriken på Västra Finnbodavägen – Rylanders & Rudolphs.

<figure>
  <img src="/assets/hsb/hammarby-sjo-hsjo-17-2048x1126.jpg" alt="" />
  <figcaption>*Liljeholmens stearinfabrik och Danviksbron 1939. Stadsmuséet. Aero Material AB.  Fotograf okänd. Bildnummer: Fa 14620*</figcaption>
</figure>

Här är Hammarby kanal färdig sedan tio år och Danviksgatan löper österut mot bron i den skarpa böjen. Direkt nedanför Fåfängans klippa går Saltsjöbanan bakom husen i bildens överkant. De husen och många andra jämnades med marken på 1970-talet när Värmdöleden drogs fram.

Folkungagatan, som inte syns på bilden, mynnade i Hammarby sjö söder om Liljeholmens stearinfabrik som syns här i mitten av bilden där Det Vita Huset idag ligger. Hovings malmgård ligger inklämd sydväst om fabriken.

<figure>
  <img src="/assets/hsb/hammarby-sjo-hsjo-18.jpg" alt="" />
  <figcaption>*Buss nr 6 är på väg från Södermalm till Björknäs år 1925. Här nedanför Danviksklippan med Saltsjöbanan till höger. Den nybyggda Danviksbron, för både tåg och bilar, skymtar i bakgrunden. Fotograf okänd. Nacka lokalhistoriska arkiv.*</figcaption>
</figure>

Danviks krokar och den riktigt gamla vägen mot Skuru och Värmdö hade varit smal, slingrig och ojämn. Den var nätt och jämnt farbar ens med häst och vagn. Den nya vägen norr om Danviksklippan var eländig och smal och hette Skuruvägen. Vägen tillhörde nu Stockholm – gränsen till Nacka går ungefär vid Saltsjöbanan. I slutet av trettiotalet breddades den rejält tack vara nödhjälpsarbeten och döptes om till Värmdövägen.

Den uppmärksamme ser att denna tidiga buss är byggd av tyska MAN. Fortfarande trafikerar SL-bussar från MAN samma väg!

<figure>
  <img src="/assets/hsb/hammarby-sjo-hsjo-19.jpg" alt="" />
  <figcaption>*1953. Stockholms stadsmuseum Fotonummer SvD 21165. **Fotograf Tore Burnäs*.</figcaption>
</figure>

I början av 1950-talet är det trångt att ta sig över Danviksbron in mot Södermalm. Vägen är utbyggd genom att man knaprat ännu mer på Danviksklippan. Men bron är för smal för att svälja biltrafiken.

#### ***Ur En bok om Söder, Per Anders Fogelström, 1953***

*”DANVIKSTULL IDAG — det är en kaskad av färg och ljud, en effektiv bit utkantsstad. Danviksbrons flaskhals leder till en av landets flitigast trafikerade vägar, bilar och väldiga gula bussar tränger sej fram i aldrig sinande köer. Saltsjöbadståget skjuter ur sin tunnel, kastar sej längs bergkanter och över viadukter, passerar bron medan klockorna ringer vid nerfarten till kvarnen, försvinner in i en ny tunnels mörker. Pråmar tuffar fram under bron och nithammare dånar vid varvet. Klippans höghus lyser i glada färger under taken som liknar papperskaskar. Spårvagnarna skrapar mot skenorna i vändslingan intill Klockstapelsbacken som leder upp mot Fåfängans lilla bergservering. De väldiga siktarna dunkar på Saltsjöqvarn. Röken bolmar ur stearinfabrikens höga skorstenar. Lumafabrikens provrum lyser med sitt eviga ljus över Hammarby sjös krympande vattenyta. All stadens orenlighet rinner mellan de väldiga renskammarna i reningsverkets grottsalar i berget vid Henriksdal.”*

<figure>
  <img src="/assets/hsb/hammarby-sjo-hsjo-20.jpg" alt="" />
  <figcaption>*1956. Nacka Lokalhistoriska arkiv. Fotograf okänd. *</figcaption>
</figure>

Här är Danviksbron utbyggd och trafiken ut mot Värmdö rullar på – på vänster sida. Värmdöleden, med Skurubron, var länge Nackas största byggprojekt.

Men trafiken ökade ständigt och snart sågs Danvikstull som en av stadens värsta trafikfällor. I mitten på sjuttiotalet gjordes ytterligare en utbyggnad av bron med fler körfält. Nu var Danviksgatan borta och trafiken rullade i flera filer in mot Londonviadukten och vidare på den nybyggda Stadsgårdsleden mot Slussen.

Notera övergångsstället och järnvägsövergången mot Sjöqvarnsbacken som leder ned mot Saltsjöqvarn (i bildens högerkant). Detta var då enda sättet att för bilar att ta sig till kvarnen och kajen — tunneln byggdes inte förrän i mitten av 1970-talet.

<figure>
  <img src="/assets/hsb/hammarby-sjo-hsjo-21.jpg" alt="" />
  <figcaption>*1959. Spårvägsmuséet. Dokument id: 2108–1234. **Fotograf Jan Zetterberg. *</figcaption>
</figure>

Kooperativa Förbundet hade 1942 – 1959 en egen, eldriven, busslinje mellan Nytorgsgatan och Kvarnholmen. Trådbussen, med släpvagn, passerar Saltsjöbanans station vid Henriksdal på väg ut mot Kvarnholmen.

Lastbilarna, som körde mjölsäckar från Tre Kronors kvarn på Kvarnholmen, använde också ”kraften från ovan” och gick samma väg in mot Södra Station. Bakom syns en av de gula Värmdöbussarna som utgick från Tjärhovsplan och Folkungagatan. Tornet på Saltsjöqvarn syns till höger.

Sedan trådbussen lagts ned 1959 fortsatte kooperationen att köra buss mellan Kvarnholmen och Söder fram till 1968 då SL tog över.

<figure>
  <img src="/assets/hsb/hammarby-sjo-hsjo-22.jpg" alt="" />
  <figcaption>*1963. Spårvägsmuséet**. **Dokument id**: **2108–972. Fotograf Håkan Trapp. *</figcaption>
</figure>

1963 är det ännu vänstertrafik och här är en röd SL-buss på väg in mot Södermalm. Den ska nu svänga vänster in under viadukten från Danviksklippan på väg mot Danviksbron. I Henriksdal körde trafiken nu i rondell.

**[Janne Petersson](mailto:janne.petersson3@gmail.com)**
