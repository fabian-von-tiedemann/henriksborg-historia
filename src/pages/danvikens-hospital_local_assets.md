---
title: Danvikens hospital
permalink: /danvikens-hospital/
layout: page
excerpt: Gustav Vasas framsynta socialvård från 1500-talet som blev en skam
  under 1800-talet. Upptäck historien om Danvikens hospital och dess roll som
  Nackas mäktigaste jordägare.
featured_image: /assets/hsb/danvikens-hospital-dh-1.jpg
---
# Danvikens hospital

# Danvikens hospital var framsynt på 1500-talet – men en skam några hundra år senare

**Danvikens hospital, som grundades av Gustav Vasa, har kallats både den svenska socialvårdens vagga och en skam. Från början tvingades de sjuka ut ur staden för att de luktade och spred orenlighet. I flera hundra år levde här fattiga, spetälska, mentalsjuka, krigsinvalider och barn. Danvikens hospital var den största jordägaren på Sicklaön och en maktfaktor. Med tiden förföll byggnaderna och förhållandena blev så olidliga att stora förändringar krävdes – men då blev det för fint de fattiga.**

![Danvikshem från Djurgården. Kvarnen till höger står där Fåfängan idag ligger. Akvarell av Georg Albert Muller 1860. Stockholms stadsmuseum 501337](/assets/hsb/danvikens-hospital-dh-1.jpg)

*Danvikshem från Djurgården. Kvarnen till höger står där Fåfängan idag ligger. Akvarell av Georg Albert Muller 1860. Stockholms stadsmuseum 501337*

Kung Gustav Vasa är den som har påverkat västra Sicklaön i nuvarande Nacka mest. Han ville på 1500-talet få bort de sjuka, fattiga och gamla från det nedlagda Gråmunkeklostret på Riddarholmen till Danviken. Kungen beskrev Hospitalet på Helgeandsholmen som en smittkälla och ansåg att det spred dålig lukt. Han skrev att de som var sjuka i spetälska tvättade sig själva och sina besmittade kläder i vattnet som sedan flöt runt staden och slottet. Enligt kungens brev spreds en ”mäktig och ond stank”.

![Gustav Vasas brev 21 februari 1551 om Stockholms hospitals flyttning till Danviken. Riksarkivet, Gustav I:s registratur 1551. Nackas lokalhistoriska arkiv.](/assets/hsb/danvikens-hospital-dh-2.jpg)

*Gustav Vasas brev 21 februari 1551 om Stockholms hospitals flyttning till Danviken. Riksarkivet, Gustav I:s registratur 1551. Nackas lokalhistoriska arkiv.*

Den katolska kyrkan hade länge samlat på sig stora rikedomar som Gustav Vasa drog in till staten och sig själv under reformationen. Därför beslöt han att alla gårdar på hela Sicklaön, inklusive Hammarby gård, skulle överlåtas till Danvikens hospital, som därmed fick inkomster och mat i natura. Hammarby gård, som låg där Lumahuset i Hammarby sjöstad nu ligger, hade stora ägor ned mot torpen Kärrtorp, Nytorp, Mårtensdal liksom Barnängen på Södermalm, eller Åsön som det hette då.

Danvikens hospital var länge en av Nackaområdets mäktigaste jordägare och påverkade utvecklingen under de kommande århundradena.

År 1558 stod de första byggnaderna i Danviken klara för att ta emot de sjuka, fattiga och gamla från det nedlagda klostret på Riddarholmen. Det första huset innehöll en sjukstuga som omgav en stor kyrksal i mitten så att de intagna kunde höra ”Guds ord” från sina sängar. Det var ju genom Gud de skulle botas. Från slutet av 1400-talet finns flera altarskåpstavlor med katolska motiv bevarade från Klara kloster som Gustav Vasa hade rivit i samband med reformationen. De användes sannolikt i Danvikens första kyrka – men togs bort under 1700-talet och finns nu på Nationalmuseum och Medeltidsmuseum.

![Sankta Klara, Hortolana och Agnes av Assisi. Altartavla från Danvikens hospital i början av 1500-talet. Tavlan kom ursprungligen från de nedlagda Klara kloster. Fotografi av Lennart Karlsson, Historiska museet.](/assets/hsb/danvikens-hospital-dh-3.jpg)

*Sankta Klara, Hortolana och Agnes av Assisi. Altartavla från Danvikens hospital i början av 1500-talet. Tavlan kom ursprungligen från de nedlagda Klara kloster. Fotografi av Lennart Karlsson, Historiska museet.*

Kungen hade tidigare beslutat att nivån på Hammarby sjö skulle höjas med drygt tre meter för att ge en bättre fallhöjd åt bäcken som drev smedjan och kvarnen på hospitalsområdet. Vattnet som rann genom Hospitalets område kallades Danviks rännil. Många jordägare runt Hammarby sjö fick kompensation för att deras mark lades under vatten. Det blev nu möjligt att ta sig med båt från Södermalm till Sickla- och Järlasjöarna. Idag måste man slussa eftersom nivån på Hammarby sjö sänktes när Danvikskanalen byggdes.

![På den här kartan från 1776 syns tydligt att Danviks rännil rinner under byggnaderna – även under den stora huvudbyggnaden som står kvar än idag. Österut syns Hindricsborg – saltsjuderiet som blev dårhus. Det gulputsade huset är idag en  bostadsrättsförening. Även Hindricsdal är inritad. Riksantikvarieämbetet.](/assets/hsb/danvikens-hospital-dh-4.jpg)

*På den här kartan från 1776 syns tydligt att Danviks rännil rinner under byggnaderna – även under den stora huvudbyggnaden som står kvar än idag. Österut syns Hindricsborg – saltsjuderiet som blev dårhus. Det gulputsade huset är idag en  bostadsrättsförening. Även Hindricsdal är inritad. Riksantikvarieämbetet.*

![Bild från Henriksborgs historia](/assets/hsb/danvikens-hospital-dh-5-2048x1480.jpeg)

*Danvikens hospital alla hus med omgivningar på en plankarta från 1848. Längst till vänster Hammarby sjö. Ut mot vänster går vägen till Södermalm och två vägar upp mot Fåfängan. Det stora tvärställda huset är den kyrko- och sjukhusbyggnad som står kvar idag. Foto: Nils Lagergren – 1951. Riksantikvarieämbetet.*

![Här syns kvarnen i mitten med sina dammluckor och porten in till hospitalsområdet som det såg ut senast 1890. Vägen slingrar sig runt Hammarby sjö i förgrunden, över bron, ut mot Värmdö. Oljemålning av A. Hökenberg.](/assets/hsb/danvikens-hospital-dh-6.jpg)

*Här syns kvarnen i mitten med sina dammluckor och porten in till hospitalsområdet som det såg ut senast 1890. Vägen slingrar sig runt Hammarby sjö i förgrunden, över bron, ut mot Värmdö. Oljemålning av A. Hökenberg.*

Gustav Vasa är känd för att ha lagt sig i även små detaljer. Han bestämde att det nya hospitalet skulle ha stora och många fönster så att det gick att vädra ordentligt. Han föreskrev att maten skulle vara bra så att även de svårast sjuka skulle vilja äta. Föreståndaren, som kallades syssloman, ”skulle vara en sådan man som de fattige kär haver, den där ock vill leva och dö med dem i hospitalen, om man en sådan man bekomme kan”.

Det var naturligtvis svårt att hitta en sådan person — bland de första föreståndarna på 1500-talet avrättades två för att de försett sig av hospitalets tillgångar. De hade stulit kyrksilver och matvaror. En av dem hade låtit personalen bygga ett hus på Södermalm åt honom själv – med Hospitalets timmer. Hans fru sålde brännvin som hon bränt tillsammans med pigorna av de ”fattigas säd”. Flera lägre befattningshavare på Hospitalet dömdes av liknande skäl till arbeten på slottsbyggen ”tills de blivit spaka” och skickades sedan till ”knekthopen” d.v.s. tvångsrekryterades till armén.

Från början bodde runt hundra inhysingar och ett femtiotal anställda på området som plötsligt blivit välbefolkat. Detta var ju en avkrok långt utanför staden. Det var ett eget samhälle som växt fram med ett stort självhushåll.

Det som idag är Nacka var länge glest bebyggt och jordbruket var magert. Fiske var säkert en viktig biinkomst för de få invånarna. Området dominerades av några få gårdar som Erstavik, Velamsund, Kummelnäs och Boo. Till det kom nu Danvikens hospital som en mycket stor jordägare. De få självägande böndernas gårdar köptes ofta upp av de stora gårdarna. Detta förändrades inte förrän på 1800-talet då det byggdes sommarvillor framförallt till den nyrika skeppsbroadeln. Tidigare hade de rika byggt sig gårdar runt staden – nu togs klivet ut mot havet och skärgården. Senare kom också industrier och bostäder år arbetare och tjänstemän.

De gårdar som ägdes av hospitalet skulle både leverera i natura och pengar för att trygga försörjningen för de intagna. De viktigaste gårdarna på Sicklaön som hörde till Danviken var Stora Sickla, Järla, Duvnäs, Skuru, Nyckelviken, Stora och Lilla Björknäs, Mensättra och Rensättra. Gårdarna arrenderades ut – men Hospitalet skulle höras vid varje ägarbyte.

![Hela Sicklaön, från Danviken allra längst i väster mot Södermalm till Skurusundet i öster, låg under Danvikens hospital. Lantmäteriet. 1782. Gabriel Boding.](/assets/hsb/danvikens-hospital-dh-7.jpg)

*Hela Sicklaön, från Danviken allra längst i väster mot Södermalm till Skurusundet i öster, låg under Danvikens hospital. Lantmäteriet. 1782. Gabriel Boding.*

Under vissa perioder hade hospitalet extra ont om pengar vilket naturligtvis gick ut över de intagna. Under 1600-talet  var det särskilt illa och rikskanslern Axel Oxenstierna bestämde att skämt kött som beslagtagits hos slaktare i staden skulle ges till de intagna på Hospitalet.

Hospitalet tjänade tre procent på varje försäljning av gårdar eller mark. Denna så kallade rekognitionsavgift, upphörde inte förrän 1962.

Hospitalet hade ytterligare en inkomstkälla – av ett uppseendeväckande slag. Eftersom det också byggdes ett kurhus för veneriskt sjuka på hospitalsområdet fick utländska skepp som anlöpte Stockholm betala en särskild avgift – Danvikspenningen eller den ”veneriska skatten”. Sjömän ansågs löpa större risk än andra att sprida könssjukdomar. Även denna avgift upphörde på 1960-talet och det rörde sig då inte om några jättelika belopp.

En bit in på 1600-talet byggdes ett kimröksbruk, med arbetarbostäder, som också skulle ge inkomster. Det låg i Hermansdal öster om hospitalet och var i drift till 1856. Kimrök användes för svärta till målarfärg, tryck och tusch och framställdes genom att bränna barrved eller tjära.

De intagna var tvungna att lyda hårda regler som Olaus Petri skrev 1533. De skulle få två mål mat om dagen, frisk luft, meningsfull sysselsättning och ett bad i veckan. Men de skulle också straffas för fylleri, sturskhet, styvsinthet, olydnad, lättja, slagsmål, kiv och trätor, hårdrag, örfilar, rymning, langning, oljud, skadegörelse och skörlevnad. Straffen som utdömdes var varning, enskilt rum, vatten och bröd eller allra hårdast: utskrivning från hospitalet. I stort gällde reglerna ända till mitten av 1800-talet.

De spetälska eller leprasjuka, som från början var uppemot 20 personer, blev allt fler.  De var isolerade i egna hus söder om bäcken och fick inte träffa andra intagna eller gå till staden för att handla. Det fanns spetälska kvar på Danviken till 1700-talet.

Från 1660-talet tog Danvikens hospital även emot sinnessjuka eller dårar som de då kallades. Att ta emot dem blev både dyrt, arbetsamt och svårt för personalen.

På hospitalet blandades alltså med tiden gamla, fattiga, krigsinvalider,  veneriskt sjuka, spetälska, mentalsjuka, borgaränkor och föräldralösa barn med varandra. De enda som vårdades för sig var de spetälska på grund av smittorisken och för att de anklagades för att sprida en vidrig stank.

Vid många tillfällen spärrades politiskt obekväma personer in på Danvikens Hospital. En kyrkoherde från Mora hade ifrågasatt enväldet, en komminister i Klara kritiserade Riksbanken för att den tog ut ränta. Här fanns även ”svärmare och villolärare” – som pietisterna ofta kallades. De var motståndare till statskyrkan och prästerskapet och höll egna gudstjänster utan präster.

En av dem var pietisten Thomas Leopold som var inspärrad på Danviken några år på 1740-talet, men han lyckades ändå skapa en liten församling. Han dog 25 år senare på Bohus fästning efter att ha suttit inlåst för sin tro i 43 år.

![Hammarby sjös utlopp kallades för Danviks rännil. På Hospitalsområdet rann den ut i Saltsjön efter att ha passerat en kvarn, en smedja, genom kyrkan med alla sjuksängar och ett antal dass som på så sätt blev tidiga vattenklosetter. Foto Saltsjöqvarn 1915. Nacka lokalhistoriska arkiv.](/assets/hsb/danvikens-hospital-dh-8.jpg)

*Hammarby sjös utlopp kallades för Danviks rännil. På Hospitalsområdet rann den ut i Saltsjön efter att ha passerat en kvarn, en smedja, genom kyrkan med alla sjuksängar och ett antal dass som på så sätt blev tidiga vattenklosetter. Foto Saltsjöqvarn 1915. Nacka lokalhistoriska arkiv.*

Nackas första skola fanns på Danvikens hospitalsområde redan 1683. Det var ett ”hittebarnhem” för ”pilte- och pigebarn” som räddades från undergång och fick uppehälle. De fick lära sig läsa och kristendom och fick någon slags uppfostran. 1703 gick där 13 gossar och 3 flickor. Skolprästen Andreas Bredberg, som senare blev kyrkoherde, beskrev dem som: ”Usla, vankytta, av gatan upptagna, illa uppfostrade och vanartade barn, krymplingar och brottfällingar.” Ännu i början av 1800-talet gick 32 barn i den skolan.

Sicklaön var känd för att ha många krogar – ofta utefter sjövägarna mot skärgården. Bara på Danviken fanns två krogar: prästens och föreståndarens. Lönen var dålig så de hade båda rätt att sälja öl och brännvin. Läget vid Hammarbysjön och vägen ut mot Skuru var bra — men de hade konkurrens av flera krogar: Tappen vid nuvarande Danvikshem, Finnboda värdshus, Dockans krog i Svindersviken och Kungsbrokrog någon kilometer ut mot Skuru. Tvärs över vattnet på Djurgården fanns också krogar.

Under 1700-talet blev det rabalder då överståthållaren förbjöd prästen att ha utskänkningen inne i sin tjänstebostad – men rätten att sälja brännvin och öl fick han behålla.

Men myndigheterna skrev också att  ”klerken och sysslomannen ska förmana de fattiga att de för sina pengar ska köpa saker de behöver som skjortor, skor, lärft och tvål … och icke använda pengarna till brännvin och öl i överflöd. Som förr skett. ”

På 1700-talet härjade pesten i flera omgångar och hundratals dog. När stormaktssverige föll samman i början av 1700-talet var nöden och svälten avgrundsdjup både på Hospitalet och i hela landet.

Byggnaderna hade slitits hårt och var förfallna. Särskilt kyrkobyggnaden var i dåligt skick.

Genom en kunglig insamling lyckades man bygga den nya kyrkan med vårdplatser som idag är det enda som finns kvar av hela hospitalet. Över Danviksbäcken restes på 1720-talet 18 valvbågar för kyrkan och totalt fanns 160 sängplatser och inredningen var i färgerna rött, blått, gult och grönt. Över bäcken hade man avträde. Inredningen var som förut: en kyrksal i mitten och sjuksalar runtom där de sjuka kunde höra gudstjänsten från sina sängar.

![Kyrkan från 1700-talet är den enda av hospitalets byggnader som står kvar. Här syns med orgeln längst bort och på sidoväggarna de fönster som ledde till sjukavdelningarna i sidoskeppen. Larssons ateljé 1906. Stockholms stadsmuseum Fotonummer C 620.](/assets/hsb/danvikens-hospital-dh-9.jpg)

*Kyrkan från 1700-talet är den enda av hospitalets byggnader som står kvar. Här syns med orgeln längst bort och på sidoväggarna de fönster som ledde till sjukavdelningarna i sidoskeppen. Larssons ateljé 1906. Stockholms stadsmuseum Fotonummer C 620.*

Ända fram till 1809 rådde kyrkogångsplikt – som betydde att alla var tvungna att gå i kyrkan varje söndag. Prästen i kapellet vid Nacka ström krävde att de som bodde på västra Sicklaön, men inte tillhörde hospitalet, skulle ta sig hela vägen till Nacka ström. Men efter många skrivelser och ett kungligt beslut år 1771 fick invånarna på västra Sicklaön fortsätta att gå i Hospitalets kyrka som låg så nära.

![”Danviks dårhus” är idag bostäder. Foto Janne Petersson 2022.](/assets/hsb/danvikens-hospital-dh-10.jpg)

*”Danviks dårhus” är idag bostäder. Foto Janne Petersson 2022.*

Under åren 1787 till 1861använde Hospitalet det gamla saltsjuderiet på kajen för vården av sinnessjuka och veneriskt sjuka. Det fick namnet Danviks dårhus. Huset byggdes på 1600-talet för ett misslyckat försök att utvinna salt ut Saltsjön.

Från början hade dårhuset gott rykte, men blev snart överfullt. Inomhusmiljön var mycket dålig med fukt och dålig lukt. Förhållandena var usla och gav Danvikens Hospital riktigt dåligt rykte. Under flera hundra år var Danviken synonymt med dårhus.

Författare som Zacharias Topelius, August Blanche och Carl Jonas Love Almqvist har skildrat det eländiga livet på dårhuset.

Den förhärskande uppfattningen var länge att sinnessjukdom var Guds straff eller berodde på onda andar. Behandlingen kunde bestå av laxermedel, svängstol, att springa i ekorrhjul, kallvattenkurer eller bara fastbindning. Länge var Danviken den enda plats i landet där man ”vårdade” men egentligen endast förvarade sinnessjuka. Detta ansågs vara en hälsovårdsfråga och inte en sjukvårdsfråga. Enstaka kritik förekom mot förhållanden och med tiden blev den allt kraftigare. Danvikens hospital sågs nu av kritikerna som en ”skamfläck på huvudstaden” och en ”nesa för mänskligheten”. Enligt en annan kritiker” förbleknade Dantes inferno om det jämfördes med Danviken”. Skarpa kritiker var Carl Ulrik Sondén (överläkare på Danviken) som låg bakom skapandet av Konradsberg och Magnus Huss berömd läkare i Stockholm. Magnus Huss skrev:

*”Danviks dårhus är måhända den ändamålsvidrigaste af alla hufvudstadens barmhertighetsinrättningar; denna inrättning kan kallas en fläck på hufvudstadens kommunalväsen; ja, man kan våga säga, att det är en nesa för menskligheten, att en anstalt för olyckliga medmenniskors vård får finnas sådan som denna är.”*

Kritiken gav så småningom resultat. Ett nytt hospital för sinnessjuka byggdes i Konradsberg på Kungsholmen och 101 patienter från Danviken flyttade dit. Men många kritiker tyckte att byggnaden var för stilig och påkostad och kallade den för ”Dårarnas slott” – de sinnessjuka skulle ju gömmas undan.

![”Dårarnas slott” Konradsberg ca 1860 dit de sinnessjuka från Danviken flyttades. Ligger i Marieberg på Kungsholmen och här fanns, ett antal år lärarhögskolan. Stadsmuseet. Okänd fotograf.](/assets/hsb/danvikens-hospital-dh-11.jpg)

*”Dårarnas slott” Konradsberg ca 1860 dit de sinnessjuka från Danviken flyttades. Ligger i Marieberg på Kungsholmen och här fanns, ett antal år lärarhögskolan. Stadsmuseet. Okänd fotograf.*

Några årtionden tidigare hade de veneriskt sjuka flyttats till kurhuset på Kungsholmen och krigsinvaliderna till Ulriksdal. Efter dessa förändringar blev Danviken ett hem för gamla och fattiga.

![Entrén till Hospitalet 1915. Nacka Lokalhistoriska arkiv.](/assets/hsb/danvikens-hospital-dh-12-2048x1578.jpg)

*Entrén till Hospitalet 1915. Nacka Lokalhistoriska arkiv.*

![Huvudbyggnaden, med kyrkan och sjuksalarna, som ännu står kvar. Fotograf Aktiebolaget Saltsjöqvarn 1915. Nacka lokalhistoriska arkiv.](/assets/hsb/danvikens-hospital-dh-13-2.jpg)

*Huvudbyggnaden, med kyrkan och sjuksalarna, som ännu står kvar. Fotograf Aktiebolaget Saltsjöqvarn 1915. Nacka lokalhistoriska arkiv.*

År 1894 fanns 216 inneboende på Danviken. De flesta var kvinnor som betalade en årlig avgift. De som kunde arbeta fick olika sysslor i självhushållet och ingen fick lämna området utan permission. Man åt och sov i sin säng och där dog man eftersom sjukavdelning saknades. Den enda lyxen som fanns var varmbad och personalen fick några öre extra för varje person som badades.

Kosten varierade mellan fyra rätter: soppa, gröt, saltfisk och salt kött. Enda skillnaden från 1500-talet till 1800-talet är potatisen som kom på 1700-talet. Många dog av skörbjugg på grund av den ensidiga kosten. Ofta kom arbetare från bl. a. Liljeholmens stearinfabrik och Finnboda varv för att köpa mat av de gamla eftersom den delades ut för flera dagar åt gången.

![Längs till vänster Saltsjöqvarns byggnader och hospitalsbyggnaderna syns närmast kameran. Den stora byggnaden i mitten står ännu kvar. Snett till vänster syns ett kombinerat kontor och bostad för hospitalets ledning. Foto Saltsjöqvarn 1915. Nacka Lokalhistoriska arkiv.](/assets/hsb/danvikens-hospital-dh-14.jpg)

*Längs till vänster Saltsjöqvarns byggnader och hospitalsbyggnaderna syns närmast kameran. Den stora byggnaden i mitten står ännu kvar. Snett till vänster syns ett kombinerat kontor och bostad för hospitalets ledning. Foto Saltsjöqvarn 1915. Nacka Lokalhistoriska arkiv.*

Fram till 1900-talets början beskrevs de intagna som fattighjon – som var den vanliga beteckningen.

I boken ”En berättelse om stiftelsen Danviks hospital under 450 år” från 1960 skriver författaren, dåvarande stiftelsens ombudsman Per-Åke Herrström att det lägsta skiktet i samhället – uslingarna som de kallades – helt saknade skydd i samhället utanför hospitalet.. Det värsta straffet som kunde drabba dem på Danviken var att bli tvångsutskriven!

![Hospitalsområdet mot Södermalm och Fåfängan till vänster, runt 1900. Huvudbyggnaden i mitten. Fotograf: Danvikens arkiv. Nacka Lokalhistoriska arkiv.](/assets/hsb/danvikens-hospital-dh-15-2048x1446.jpg)

*Hospitalsområdet mot Södermalm och Fåfängan till vänster, runt 1900. Huvudbyggnaden i mitten. Fotograf: Danvikens arkiv. Nacka Lokalhistoriska arkiv.*

Men även personalen hade stränga regler att rätta sig efter och var tvungna att t. ex. begära permission om de behövde lämna hospitalområdet för att uträtta ärenden. Personalen var i tjänst alla vakna timmar och bodde ända till i början av 1900-talet ofta i salarna tillsammans med de gamla. Pension fanns inte – utan man jobbade in i det sista. Lönen var låg och en del betalades ut i natura alltså säd eller annat. Mycket ingick dock i den kost och logi som bestods.

![Hospitalets ekonomibyggnad och bron med Saltsjöbanan. Uppe till vänster syns den nu försvunna Danviksgatan från Söder och Liljeholmens fabriker. Foto Aktiebolaget Saltsjöqvarn 1915. Nacka Lokalhistoriska arkiv.](/assets/hsb/danvikens-hospital-dh-16.jpg)

*Hospitalets ekonomibyggnad och bron med Saltsjöbanan. Uppe till vänster syns den nu försvunna Danviksgatan från Söder och Liljeholmens fabriker. Foto Aktiebolaget Saltsjöqvarn 1915. Nacka Lokalhistoriska arkiv.*

![Sedan början av 1890-talet strök Saltsjöbanan förbi Hospitalets entré vid Hammarby sjös utlopp. Här är den första bron som senare ersattes av en klaffbro då kanalen grävdes ut. Fotografen står på landsvägen ut mot Värmdö, nedanför Danviksklippan där kanalen idag går. Foto Carl Johan Gimberg 1896. Stockholms stadsmuseum Fotonummer Fa 3838.](/assets/hsb/danvikens-hospital-dh-17.jpg)

*Sedan början av 1890-talet strök Saltsjöbanan förbi Hospitalets entré vid Hammarby sjös utlopp. Här är den första bron som senare ersattes av en klaffbro då kanalen grävdes ut. Fotografen står på landsvägen ut mot Värmdö, nedanför Danviksklippan där kanalen idag går. Foto Carl Johan Gimberg 1896. Stockholms stadsmuseum Fotonummer Fa 3838.*

![Danviksbro med Saltsjöbanan 1893 och Hospitalets byggnader i bakgrunden. Bilden är tagen mot norr, från sluttningen av Danviksklippen innan kanalen grävdes fram. Fotograf okänd. Stockholms stadsmuseum Fotonummer C 1235.](/assets/hsb/danvikens-hospital-dh-18.jpg)

*Danviksbro med Saltsjöbanan 1893 och Hospitalets byggnader i bakgrunden. Bilden är tagen mot norr, från sluttningen av Danviksklippen innan kanalen grävdes fram. Fotograf okänd. Stockholms stadsmuseum Fotonummer C 1235.*

*Danviks kvarn från 1543 var i bruk till 1900. Mjölnarens bostad ligger på berget ovanför. Larssons Ateljé 1906. Stockholms stadsmuseum Fotonummer C 617.*

![Hammarby sjös utlopp vid Danviken 1915 innan kanalen började grävas ut. Sjön var delvis igenväxt. Till höges syns Liljeholmens fabriker på Södermalmssidan. Vägen slingrar sig vidare runt Danviksklippan mot Värmdö till vänster i bilden. Fotograf Aktiebolaget Saltsjöqvarn. Nacka lokalhistoriska arkiv.](/assets/hsb/danvikens-hospital-dh-20.jpg)

*Hammarby sjös utlopp vid Danviken 1915 innan kanalen började grävas ut. Sjön var delvis igenväxt. Till höges syns Liljeholmens fabriker på Södermalmssidan. Vägen slingrar sig vidare runt Danviksklippan mot Värmdö till vänster i bilden. Fotograf Aktiebolaget Saltsjöqvarn. Nacka lokalhistoriska arkiv.*

Hammarby sjö hade med industrialiseringen och befolkningsökningen blivit en stinkande göl. Fabriker, slakterier och garverier förorenade vattnet och spred en fruktansvärd stank.

I slutet av 1800-talet var byggnaderna på hospitalet nerslitna och helt omoderna. Nu fanns det bara 23 byggnader kvar på området. När husen var som flest på 1700-talet fanns det dubbelt så många.

Stockholms stad hade länge önskat förbättra för sjötrafiken. Dåtidens sluss, söder om Gamla Stan, var för liten och järnvägstrafiken stördes av de otaliga slussöppningarna för den båttrafik som måste fram. Nu beslöt Stockholms stad att Danviks kanal skulle byggas och grävas rakt genom hospitalets område. Fartygen skulle från kanalen fortsätta genom en ny sluss vid Skanstull och ut i Mälaren. Staden hade avskrivit det andra alternativet: att bygga en kanal mellan Hammarby sjö och Svindersviken eftersom det då blev en omväg för sjötrafiken från Mälaren in till Slussen.

Alla byggnader på området utom kyrkan måste nu rivas och alla gamla flyttas för att ge plats för kanalen.

![Här har nästan alla byggnader på hospitalsområdet rivits för att ge plats för kanalen som snart ska börja grävas. Bara kyrkobyggnaden, som idag står kvar, syns på bilden. Stadsmuseet i Stockholm 1917–1920. Fotograf okänd. Fa37529](/assets/hsb/danvikens-hospital-dh-21.jpg)

*Här har nästan alla byggnader på hospitalsområdet rivits för att ge plats för kanalen som snart ska börja grävas. Bara kyrkobyggnaden, som idag står kvar, syns på bilden. Stadsmuseet i Stockholm 1917–1920. Fotograf okänd. Fa37529*

När arbetena med kanalen inleddes 1917 hade Stockholms stad av Nacka köpt hospitalsområdet ända till tio meter öster om dagens kanal och även områdena på östra och södra sidan av Hammarby sjö. Den nu tvärt avkapade Danviksklippan ligger därför i Stockholm, liksom västra delen av Henriksdalsberget där stadens reningsverk ligger. Västra delen av Henriksdalsberget är rentav Stockholms innerstads högsta punkt och hör till Sofia församling.

När Danviks kanal invigdes 1929 var hela området omskapat och redo för stora fartyg som skulle lossa och lasta vid kajerna runt Hammarby sjö. Den lantliga miljön var borta och Danviks rännil ett minne blott. Även för de sjuka och gamla från hospitalet var det nya – och bättre tider.

![Flygbild över Danvikskanalen mot Saltsjön och Djurgården. Endast kyrkan med vårdsalarna återstår av hospitalet. Det syns tydligt vilken förändring som skett i landskapet. Foto Oscar Bladh 1934. Stockholms stadsmuseum Fotonummer Fa 50713.](/assets/hsb/danvikens-hospital-dh-22.jpg)

*Flygbild över Danvikskanalen mot Saltsjön och Djurgården. Endast kyrkan med vårdsalarna återstår av hospitalet. Det syns tydligt vilken förändring som skett i landskapet. Foto Oscar Bladh 1934. Stockholms stadsmuseum Fotonummer Fa 50713.*

Bygget av Danviks kanal tvingade fram en nödvändig förändring för hospitalet och vården av de gamla. Stiftelsen bakom Danvikens hospital sålde marken vid kanalen och sköt till egna medel. Den då kände arkitekten Aron Johansson fick i uppgift att rita ett nytt och modernt ålderdomshem. Han hade tidigare ritat stadshotell, järnvägsstationer och slutfört bygget av riksdagshuset. Flera kritiker skulle senare säga att hans tidigare byggen tyvärr återspeglade sig i det nya Danvikshem.

Till skillnad från det gamla hospitalet blev det nya en mycket modern byggnad med vatten och avlopp, elektriskt ljus och hissar. Dessa bekvämligheter var inte så vanliga i övriga i samhället vid den tiden. Också denna byggnad fick en kyrka i centrum – även om kyrktornet användes som vattentorn.

Danvikshem byggdes av firman Kreuger och Toll. Torsten Kreuger hade tagit hem den i USA utvecklade metoden att bygga i armerad betong. Så bakom teglet i den ståtliga byggnaden finns bärande betong.

![Danvikshem 1937. Observera byggnaderna till höger som nu är rivna och ersatta av en gemensamhetslokal och seniorbostäder. Trädgårdsodlingar syns där Hvilans skola finns idag. Fotograf Ahrenbergs flyg. Stockholms läns museum Flygbildssamlingen. FB-0049](/assets/hsb/danvikens-hospital-dh-23-2048x1381.jpg)

*Danvikshem 1937. Observera byggnaderna till höger som nu är rivna och ersatta av en gemensamhetslokal och seniorbostäder. Trädgårdsodlingar syns där Hvilans skola finns idag. Fotograf Ahrenbergs flyg. Stockholms läns museum Flygbildssamlingen. FB-0049*

När det nya Danvikshem invigdes 1915 fanns det plats för lite fler än 300 pensionärer varav en del till och med bodde i enkelrum. Tidningarna kritiserade ofta bygget som lyxigt. Stockholmstidningen skrev att det var för påkostat och kallade det ett skandalhus och att det borde ha placerats mer i skymundan. Samma kritik hade tidigare riktats mot Konradsberg som byggdes för de sinnessjuka på Kungsholmen.

Målarprinsen Eugen på Waldemarsudde hörde till dem som tyckte att byggnaden var anskrämlig – han vägrade att låta den synas i hans kommande målningar. Klippan förblev tom på hans tavlor.

Med det nya huset kom förbättringar på många områden med för den tiden modern mathållning, människosyn och framförallt vård. Danvikshem ägde Henriksdals gård som låg där Kvarnholmsvägen idag går ut mot Värmdövägen. Här odlades bland annat blommor, bär och grönsaker till Danvikshem. Odlingarna räckte också till en handelsträdgård. Men jorden var dålig och saknade bra dränering och därför lades handelsträdgården ned på 1940-talet.

1935 byggdes Danvikshem ut och rymde då nära 500 boende – även om det från 1960-talet bara fanns enskilda rum. I början av 1990-talet byggdes de nya seniorbostäderna öster om huvudbyggnaden.

Den gamla kyrkobyggnaden på hospitalsområdet vid kanalen användes efter utrymningen som lager och verkstad och förföll kraftigt innan den övergavs och stod tom. Byggnaden har haft olika ägare och olika, mer eller mindre lyckade, renoveringar har genomförts. All gammal inredning är sedan länge borta. År 2021 såldes huvudbyggnaden på exekutiv auktion för 70 miljoner kronor till Gullringsbo egendomar som är ett fastighets- och förvaltningsbolag. De har renoverat ytterligare och använder i skrivande stund byggnaden emellanåt som konsthall.

**[Janne Petersson](mailto:janne.petersson3@gmail.com)**
